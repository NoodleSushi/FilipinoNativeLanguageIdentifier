Malinac ya Labi
Oras ya mareen
Mapalpalnay dagem
Katekep to’y linaew
Samit day koguip ko
Binangonan kon tampol
Ta pilit na pusok ya sika'y amamayoen
Lalo la no bilay
No sikalay nanengneng
Napunas ya ami'y
Ermen ya akbibiten
No nodnonoten ko ra'y samit na ogalim
Agtaka nalingwanan
Anggad kaayos na bilay
Malinak lay Labi
Oras la’y mareen
Mapalpalna’y dagem
Katekep to’y linaew
Samit da’y kugip ko
Binangonan kon tampol
Lapu’d say limgas mo
Sikan sika’y amamayoen
Lalo la bilay
No sika la’y nanengne'ng
Napunas lan amin
So ermen ya akbibiten
No nanonotan
Ko la'y samit day ugalim
Ag ta ka nalingwanan
Angga’d kauyos na bilay
Ama mi wala ka'd tawen Nagalang so ngaran Mo Onsabi'd sikami panarian Mo Onorey linawam diad dalin onung ed tawen. Say kanen min inagew-agew Iter mo'd sikami ed agew aya Tan paandien Mo ray utang mi Onung na panamaandi mi'y utang day akautang ed sikami Tan ag Mo kami iter ya onabuloy ed tukso Ilaban Mo kami ed mauges. amen
Simpenan
Tinipon kon singa akop na buer
so amin a linmabas a taon,
walaray nilimbos na elekan,
arum abenditaay lua.
Nalmok irad nankakapigan suyok,
Diad kaho’y sapatos,
Pati’d dalem na abalegan lan kawes.
Duyaw a lason parad nilapir a buek,
eksamen ya apanoy ambalangan ekis,
tan inggulis ya totoo’d papel.
Daan ya kuritan, balitok a medalya
Amogmog lan libro’y Adarna,
Aputot a porselas, nansupotay mani,
tikit na inmunan aluganan a bus,
kinatkatlin kampuso. 
Tinupik a singa melag a pulyeto,
so amin a linmabas a taon,
pian anggaman panon kabelat,
sarag kon iseksek lamet ed pusok,
awiten inerman
so ontumbok ya pituyawan.
Say Manangiliktar-Bilay Kon Ugagep
Walad lima-limak so ey-ey
na angkekelag ya ugugaw, mamasiken, malukon.
Kada pamupuyok tan pangaampupok,
imis, dages na inawa so kasalat.
Inagew-agew kon iimatonan
so pannanangis na asugatan.
Say pangakarapas ed anggan tempey ed ot-ot
et maparanay kon nababantag.
Kakamesen na panagpaga para ed arum
so ugaw ni balet ta alubir lad ugagep ya pusok.
Agko sarag ya ilitdem so mata na satan.
Say kuan nen inak:
“Nepeg mo lan makadakat ed baleg ya bansa,
andi kakanaan so sagpot mod dia.”
Makapaayat ya tuloy so balingit na kabangibang iran baley.
Balet panon ak ya onarawi?
No wadia so maksil ya paknol na pankaukolan.
ya mansibsibek kalamor ed kanonotan ko
tan agmamaugip ed moli-moli’k ed labi?
Sarag ko pa met so ombatik
pian iliktar so inkasiak a dili.
Balet anto’y kamaongan na pangiyagel ed sarili?
Sinambaan ko’y kimey ya mangilalanor ed aliwan binubukor ya ugali.
Agko sarag ya ganganon puteren iyan apaletan lan sipan.
Managbantay ed Bakor na Deen
Siak so singa ngapus ed labin andukey
mangisasaklang na petang tan liwawa
ed sikaran makanepegan ed deen tan kaandia’y paga.
Say ugip et sakey ya ajenjo ed pakataway ko,
say apoy na pakatemeg anggano kapukit ni na satan et sesebseban ko.
Pian niyabuloy labat so kapelag
na maitlek ya ugip para ed dakel.
Manatalaran ak ed siopaman a manalin
mangiter na dumsis, manuppiat ed matinunos
ya inkiaplag na labi;
Akaparaan ya mangamper, mangusil ed antokaman ya
mangetman manakew ed painawa.
Say labi balet, wala met so tarok ton pangiwgiw
ya amakeyed, amakapuy anggad dalem na langolangoan ko.
Panon to no onsaew so kasil ko? So talek ko?
Siguradon peligro’y kasalat na kabaktar ko.
Kanian say ereng ko, nepeg maregkel.
Say kabal ko, andi tilol a biskeg.
Ontanyareg ak ya malet ed bakor na deen
a mamatunda ed tageweng na gonigon
anggad ibutay lamet na maliwawan agew.
Kinilon Pambilay
Masileng iran sira-sira.
Gatun-gaton a lasona, agat tan bawang.
Nauk-uksoy iran binasaan ya agayep, kamote tan kangkong .
Tartariwa tan ambalangan kamatis.
Matibunek iran pakwan, kahel tan melon.
Malilimgas iran sapar na ponti
tan binmalitok, magagana iran aluton mangga
Sakey buksot na angkekelangtingot balet ambablingit ya kalamansi.
Akaaplag iran makaayat ya tuyo tan tinapa.
Igaton mo la’y kiluan.
Iparaan la’y boses tan baryan usaren ya sukli.
Paknolen lay tanol na alasais.
Onggapo la’y makapadinayew ya agew,
a mangarum ed bilay
tan mamano ed eges na dakel,
Petek Mo, Linisan Ko
Say agmo labay ya gatinan,
papanisen tan ipapaliis ko.
Say agmo anggan labay ya nengnengen,
susukisuken tan titipunen ko.
Say agmo nasarag a sapigaren,
dukdukduken, kukupkupen ko.
Say mismon papaliisan mo,
subol na panbibilayan ko.
Ag mo ak tanton naiimano no onlalabas ka’d
maawang tan masnag lan dalan.
Say narerengelan labat et say igagarigar na
awit kon panis ed aspaltadon kalsada.
Balet say labay ko,
ambalingit so onabet ed wangala’y eleng mod kabuasan,
tan say iliwawa’y lupam
imbes ya say anggapod oras ya ikumanet na satan.
Ispesyal a Proyekto
Unonan minuto…
Inakar-binatik ko’y kalsada’y Arellano dia ed Dagupan ya nagmaliw ni amon mas andukdukey ed sayan ngarem. Aanapen na mata’k ed saray amaratal ya manlalako’y dvd tan vcd ed gilig na dalan so ipapasaliw na say maestro’k. Kaukolan ko. Baleg so magmaliw ya kasalat na satan. On, baleg diad pakanengneng ko laotla et anggapo la’y arum ya panpilian ko.
Komaduan minuto…
Kakarapasen ko singkwenta pesos ya inyawat nen Mamang ed siak nen kabwasan. Singa ugaw ya malet ya nauugip so maawang tan araldalem ya bulsa’k.
“Komon et makasumpal ka la anako,” kuan nen Mamang.
“On. Sampot la iyan semestre,” say ebat ko insan ak tinmuek. Kabat kon wala ra sa bengatlan apaulyanan ko legan na masulok ya apatiran taon ya impanaral ko. Mantatrabaho ak legan ya manaaral. Aliwan nagmaliw ya mainomay parad siak ya panbansagen so idago ed eskuwelaan tan pananap na pambilay.
“Saray agagim, kaukolan da met so tulong mo,” inyarum ni neng Mamang legan ya sikato so manpiprito’y tuyon pangalmusalan mi. Kabkabat kon maong so angob na iluluto nen Mamang. Kinmepkep la itan ed laman tan kanonotan ko no panon ya onkekepkep itan ed limak tan ed sulong kon kawes no maminsan ni ingen kada kayari impangan mi.
Maslak et mangiluto si Mamang na samploran piraso na satan insan mi panaapagan mi kaiba so talora nen agagik. Papablien kon lanang itan ya itatarya nen Mamang laotla et kabat kon pian makasaliw na satan et sanagew ya natatalem ed danum tan sabon so lima-lima nen ina’k diad panagpesak to’y kawes na arum.
“Agkayo mapaga Mamang, makasumpal ak. Tan siak la so makauley ni,” akaimis ya pinaseguroan ko’y maaron inak.
Komatlon minuto…
“Kuya, wala’y ilalako yon pelikula, say titulo to Kubrador? Tan say sakey ni et Ang Pagdadalaga ni Maximo Oliveros?
Siak so maniilalon onebat so managlako’y DVD ya kinatongtong ko na “on.” Tutal et amin met natan lawarin babantayan ed sinean et napepeke met la, nakokopya, tan ilalako et mas abeban presyo.
No makaanap tan makasaliw ak ed satan natan, siguradon anggapo lay pampagaan ko. Diad katuaan to, akatongtong ko so maestro’k nen neman labat. Tetepeten ko no panon kasin naremidyuan met so gradon inter to ed siak.
“Kasalanan mo itan,” matalek ton inyebat.
“Sir, pasensya kayo la. Anggapo met so agew ya ag ak dinmago ed klase yo. Balet ta talagan agko ayarian ya ipasa so say impagawa yon proyekto lapud ta agak pinasempet ya tampol na say manidyer mi ed saman ya agew,” saya so inyebat ko ed mikakasin boses.
Maestro’k si Sir Daniel. Pandinayewan kon tuloy so sayan Maestro lapud da talagan marundunong. anggano ibaga da nin balbaleg so laman to tan ambelat iray panangakar to. Tutal, baleg met so utek to. Saya so komaduan danay ya nagmaliw to ak ya estudyante ed parehon klase. Agko asumpal so sayan klase nen inmuna lapud ta tinmunda ak ya agano ed panaaral nen nansakit si Mamang. Sinublayan ko si inak ed pankikimey ed abung tan panasikaso ed agagik.
Diad komaduan pankanawnawa, si Sir Daniel lamet so nagmaliw ya Maestro’k. Istrikto, so kuan na karaklan ed kapara’k ya estudyante, balet ta ayos labat ed siak itan. Wala ra so mangibabaga met ya anggano marundunong ya manbangat et wala met so kakapuyan to. Ompaway itan laotla no amta ton wala so pankaukolan na saray estudyante ed sikato. Balet ta nen sinmingger ak ed sikato pian mikasi et inkaindan ko la iratan ya tongtong-tong nipaakar ed si Sir.
Komapat ya minuto…
Maong ni ingen si Sir Daniel, natatalosan to ak. Inikdan to ak na sakey nin pankanawnawa. Mainomay ya katongtong.
“Balet dapat, wala’y kaiba ton naakan tan nainom, Jay,” say kuan to legan ton ipapanengneng ed siak so Class record to. Kayari ton impaliwawa ed siak no akin et inikdan to ak na bagsak ya grado et imbaga to met ya sarag to itan ya salatan. Say kasalat labat et isaliwan ko’y libro tan DVD na saray pelikulan nayari ton usaren ed klase tan ed pambabangat to.
“On sir, anggapo’y problema,” maliket ya inyebat ko. No ag umanen nen Sir so gradon inter tod siak, siguradon ag ak makapansumpal. Sigurdaon manermen si Mamang. Tan siguradon panermenan ko itan.
Maong ta wala iray kapara nen Sir Daniel ya makatalos. Diad katuaan to, aliwan saya so inmunan pankanawnawan tinalosan ak nen Sir. Nen imbeneg ed ag ak akapan-eksamin ed klase to lapud ta kinaukolan kon awiten ed clinic ed baranggay mi so bulirek ya agik. Tan say ipasahik komon ed saman ya agew et inusar parad tambal to. Akikasi a ked si Sir ya abuluyan to ak ya makapan-eksam komon lapud ta kawaen met so impansagpot kon impamparaan.
Inabuluyan to ak daput no, isaliwan ko kuno na say naakan to para ed ugto. On, makatalos so sayan Maestro’k.
Komaliman minuto…
“Anggapo’y ontan ya ilalako’k ‘aro,” say ebat na say managlakon katongtong ko insan pinmiyeng ni.
Inmakar-batik ak la lamet pian mantepet ed arum ya manlalako. Akisampiruan ak anggan ed saray onlalabas iran luganan no panon ya akisampiruan ak met ed saray eksamin ya inter ed sikami ni Sir Daniel. Say pankelawan ko labat lanti, anggan panon ni so gawaen kon panaral ed klase to, et naynay ak ya makakaalay abeban grado, kaslakan et bagsak ni.
Mahilig ya mangiter met si Sir Daniel na sandarakel tan makakapal iran babasaen odino mas kabkabat ed tawag ya hand-outs dia ed eskuwelaan mi. Pian kuan ko et makaaral ak tan ag ak nautit ed klase et talagan mangaala ak saratan anggaman kaukolan min bayaran iratan. No maminsan ni ingen et anggano anggapo lay isaliw ko’y pangugtuan, basta makaala ak na saray hand-outs.
Aaralen tan babasaen ko iratan, anggad nasabi so palbangon, anggano onkukukaok la’y manok. Panggugunaetan kon talagan natalosan so karga na saratan. Balet ta, siansia nin itnol so nanaalak no wala’y eksamen.
No maminsan ingen et uumamengen ko la no kasin talagan makapuy ak ya impangulo odino talagan wala so pankulangan na say Maestro’k a singa ibabaga tan papanisiaan na arum iran kaklasik. Balet diad sayan bekta et ag ko nayarin kuwestyunen so talindeg na sayan Maestro ed satan ya pamaakaran. Mas nakaukolan kon amuyuten si Sir Daniel ta pian dengelen to’y kerew ko tan ikdan to ak na maaron konsiderasyon.
Komanem a minuto…
Anggapo.
Anggapo.
Anggapo.
Apasakey so ebat na saray managlakon nantepetan ko. Singa nen imbeneg ya samba. Kapagno ontuktok ak ed opisina di Sir Daniel tan sikato’y anapen ko et puros “anggapo” sa naawat kon ebat.
“Independent film kuno kasi so aanapen ko iran pelikula,” apasakey met ya ebat ko ed saray managtagilako.
Say imbaga nen Sir, no nasaliw ko irayan kopya na pelikula tan niter ko ed sikato, nausar to iraya ed klase laotla et isyu ed kaliber-liber tayo tan problema’y karaklan so karga tan tema na sarayan babantayan. Balet ta agto met imbagad siak no iner ko iratan anapen tan saliwen. Nen kayari aminpiga-pigan impanali et siak so kinatongtong ko, saya so kinerew to. Agak pa la kinmontra.
Siopa ak met ta pian onkontra awa? Ag ko labay ya ipungit-pungit to ak tan pabaingan ni ingen. Say sakey ni, siak so walaan na pankaukolan ed sikato. Tan nagkalalo lad amin, sikato’y akanemben na numeron ompaway ed tanscript ko ya nayarin mangerep ed pilalek kon makapansumpal odino mamadarlang ed satan.
Komapiton minuto…
Saya so sampot ya agew na pangisumite na saray aplikasyon para’d saray mansumpal ed sayan taon ed eskuwelaan mi. Maniilalo si Mamang ya makapan-martsa ak ed sayan bulan, ya iyawat ko ed sikato so sakey ya diploman mamalua ed sikato.
Nen unaan, gagalak met so makapansumpal ya kaiba ed saray Cum Laude. Balet ta ag naynay ya akikasakey ed siak so uniberso tan nagmaliw ya mas mairap para ed siak so pandampot ed karaklan ed saray kakaukolanen ed saray klase mi lapud kakisiray kuwarta tan panaon, ampano ag la itan magmaliw ya posible. Anggaman ontan, siguradon napaliket nin siansia so pamilya’k ed pakanengneng da ed siak ed entablado tan pakadngel ed ngaran ko ya kaiba ed saray balon akapangraduar.
Manaalagar si Sir. Agko nayarin palabasen so sayan pankanawnawa.
Komawalon minuto…
Anggad natan pa et tetetelen ko’y inkasiak a dili. No akin et mas pinilik ya ag on-absent ed trabaho. Agko la ingen niiter ed dugan oras so proyekton sanlabik a nilamayan tan sinumpal. Tetetelen ko met so inkasiak. No akin et masakit ak met no maminsan, no akin et agko tampol nibatikan iray agagik tan si Mamang ed abung. Bilang resulta et wala ra ingen so eksamin ya agko naala.
Nen inmuna, say talagan kinerew ko ed say Maestrok et ikdan to ak na special exam.
“Ag mo itan nayarian,” makakalek nin ebat to ed siak. “No saray kaklasim et ag akapasa, sika ni?
Say tinmumbok ya kinerew ko et komon awaten to so say nanirapan ko met ya proyekto. Balet ta say kuan to, agto met lan lamang itan naapresya.
“Saliw mo labat la irayan DVD tan siak la’y makauley ed sika,” say kuantod siak.
Komasiyam ya minuto…
Siansia ni walad nonot ko’y Mamang. Medyo ansakit la’y salik ed kakabeltang, kakabatik-akar ed panaanap ed papasaliw nin Sir Daniel. Papakepaen balet na say imis nen Mamang ed nonot ko so kesaw tan sakit na salik.
Manliket si Mamang. Anggapo la kasi si Papang. Siak la so papegan na amin. Tan maliket ko met iran suportaan. Datin mimila so ama’k ed panggagawa’y abung ed baranggay mi. Sakey ed saray marundunong ya karpintero. Say pigagep nen saman nen Papang et say pakanengneng to’d siak ya akasulong na toga tan say makatulong ak met ed pamilya mi ed pinansiyal.
Balet ta asapbay ya nanpatanir si Papang. Tan manlapu lad saman, angoman la’y amin ed siak tan ed panagbilay mi. Say datin mairap balet ta walaan na inkapnek so mas inmirap. Balet agko tinaynan so piugagep nen Papang para ed siak. Linmoob ak ed nankakapigalan anapan – nanlinis, nan-uras na nan-akanan ed saray pananganan, lumuluto ed arum ya restawran, asalik pati mankargador ed tindaan, diad lakuay belas. Satan so tinmulong ed siak ya anggano mairap et makapan-aral.
Komasamplon minuto…
“Magano ta iyanapan ta ka,” say kuan na sakey nin tinderan kaarap ko. “Singa wala’y ontan ya lako’k.”
“Sige pa sirin. Piapura yo la, panangasi yo,”
Medyo akalinawa ak na daiset. Komon ta wadman ni si Sir Daniel ed opisina ra kapawil ko ed eskuwelaan. Say kuanto kasi nen neman et no agko naabutan, anggapo lay nagawaan to tan anggapo lay nagawaan ko.
Komalabinsakey ya minuto…
Sinmebang ed nonot kon bigla. Si Lemuel – sakey ed saray kaeskuwela’k, kaparak met na sitwasyon, ag lan talaga makapansumpal ed sayan taon lapu labat ed sakey ya subject – say klase nen Sir Daniel. Imbes ondengel ed si Sir et inebatan to.
“Akin kasi et agyo kami la abuluyan ya makapan-eksam. Tutal et nanaral kami met,” maangat ya ebat to. Kinmuliseng labat si Sir Daniel tan imbeneg da la.
Maong ta siak et ag la anisian nasarag kon makapasa ed special exam. Maong ta tinulok kon tampol si Sir Daniel.
Komalabinduan minuto…
Sasalien kon i-text si Sir. Ibabagak ya alagaren da ak labat ta niiter ko met la’y kekerewen da bilang kasalat na say kekerewen ko.
Kasin nanaawat da’y mensahek?
Manaanap nin siansia so managlakon katongtong ko nen neman. Komon ta walan tua. Tan komon et naalagar ak na say maestrok.
Komalabintalon minuto…
Inlirep kon agano’y mata’k. Pakaliknak et manbabaweran iray pait ko. Agak ni anggan angugto ed impan-alagar ko ed si Sir Daniel diad paway na opisina ra. Inalager kon siak so arapen to tan katongtongen. Nampawil pawil ak met anggan akumbinsik ya dengelen to ak.
“Jay, no niiter mo’d siak itan, naapiger da’y gradom. Walaan ak la kasi na arum iran independent film. Atan labat lay anggapo,” imbaga nen Sir legan ton gagatgaten so impriton manok ya lanang kon iseserbi ed saray mamangan ed restawran a pantatrabahoan ko natan balet ta anggan aminsan et agko ni atawayan.
Pian siak so katongtongen to et kinmerew ni na masarap ya naakan. Katon batik ak ya tampol ed pantatrabuan ko tan angaliw ed satan. Diad tua et agko itan sinaliw. Siguradon bawasen da so bili na satan ed suwelduen ko.
Komalabin-apat ya minuto…
Nilukasan ko la ira’y mata’k. Abantag ko la’y managlakon piawit to’y sasaliwen ko.
“Sanlasus ya amin,” nadngel kon inkuan to.
Agugok labat la so ulok ed nadngelan ko. Aliwan magenap so kuartan akera ed bulsak. Kapa-kapa ak ed piawit kon bag a singano wala ni arum ya niatol kon kuwartak. Nananap ya agano na iyarum ko ed bayar ko. Nen anggapo’y napapaway ko, say alinggis ko labat la et say sulong kon relo.
Impatawir iya nen Papang ed siak antis ya sikato’y inatey. Lanang ya papanonotan ak nen Mamang ya alwaran tan aroen so sayan relo. Nen insulong ko iya nen kabuasan, et agko anggan inilaloan ya ekalen ko iya lapud sayan rason.
”Atsi, itilak ko ni iya ed sikayo. Kulang so ibayar ko,” manaapuran kuan ko. “Agkayo balet mapaga ta ompawil ak dia pian iter ed sikayo so kulang ko tan pian aleen iya. Wala labat so sambuten kon katongtongen. Aalagaren da ak.”
Insan ko la imbeneg so akasangin managlako insan ak binmatik paarawi ed sikato. Nantelek-telekan ak la ed boses tan tawag na say bin managlako…tan say boses nen Mamang.
Komalabinliman minuto …
Amayamay ni luganan ya onlalabas balet ta say salik ni so ilaloan ko ed saya. Asumpal la so kinse minutos ya inter ed siak nen Sir Daniel. Naanik la isipen so kuwartan ipamasahe’k ed bus pasempet ed sikami, odino no panon kon bawien so relon patawir nen Papang ed siak ya insalat ko para labat ed kerew nen Sir Daniel.
Inakar-batik ko lamet papawil so dalan paarap ed eskuwelaan mi. Akar, batik. Akar, batik. Akar, batik. Anggano ngarem la tan aliwa lan atagey so agew et man-ang-angatay so linget ko. Agko la sinalin pinunasan ni itan. Kawaen so oras. Manaalagar ed siak so Maestrok.
Tinangay koy tawen ya agano. Onkakapal so lurem tan medyo ombibilunget so tawen. Magkakauran.
Eeeeeeeennnnnnnggkkkk! Naupot la’y oras.
Maning-engas ak ya tinmakotok ed puerta’y opisina na say Maestro mi. Nen anggapo’y oneebat manlapud loob, nilukasan ko itan insan ak tinmakiling ed loob. Agko balet anengneng si Sir Daniel.
“Si Sir Daniel? Wadia ni ra?” so tepet ko. Sakey ed saray kaiba dad opisina so inmebat.
“Ay, anggapo la dia, akasempet –“
Agko la nadngel so arum nin imbaga na say maestran inmebat ed say siak. Mapalagapag la’y uran.
Say Akanemben na Tayukor na Kakabatan
say boses na saray managbangat ed eskuwelaan
Naekatan ya bubon so ngala-ngala’k
ed sanagew ya impanbilin, impansalita;
Nilabaan na binelang
so nablay lad kakaalagey ya ulpok;
Kinese-kesen ubong
so buek kon matintinunos nen kabuasan kasipot ed abung.;
tan napgaan ed biskeg
ira’y limak ya agko anggan nitarapo’d nanlinget ya lupak.
Balet no say kasalat
et utek ya apenek ed mananam ya kakabatan,
siopa ak pian man-alburuto?
Say kesaw ya iyupot ko et ag anggan makakiking
ed liket ya isusubod siak na mararakep iran ebat,
tan pinansagputan iran kimey.
Sakey ak ya guwardiya-sibil ed bakor na ugagep tan kugip
na saray ugugaw ni ran babangatan ko.
Komaduan ateng a singa panagtawag na arum.
Aliwan say kasaolan na kesaw odino
matdem tan doblen-tarem ya kakisiran ed pansulat, libro odino yurungan,
aliwan say makapasinit ya panagleglemew ed kablian mi,
aliwan saratan so mamatayer ed siak.
Say Berden Ikamen ed Dalem na Tawen
Kagletay ugip na karaklan,
balet siak so maniinat la tan matutupi’y dukulan.
Agko la patemegen iray lukab lukab ko.
Onilup ak la’y kape, iparaan so lukoy ya nisuknol la’d pait tan bilay ko
Insan ko abeten so betel na dayat tan siplog na dagem na palbangon.
Peteken ko’y pilapil legan ya manngingisiw na kansiyon
tan sisinguben so samyong na dalin ya ambasa ni ed linaew.
Napagmaliw ko la itan ya berde anggad naanin
kapegleyan lay agew
sano ombikotkot ak la pian mangikotkot na pasedser
Singa mais ed kabaleg la’y linget ko met ed satan
ya mamasileng ed atektek met lan lupak.
Balet makakaimis ya tangayen ko’y katawenan
Karapase’y pinmetang lan dagem so baog ko,
Tan palakap ed satan,
Insan ko pasimara’y matak so singa ikamen a nibilkag lan tanem
tan misipanan ya maseet kon talaranan so ibaleg da tan ibuna.
Saray Boses a Pitamitam a Narengelan
Dedlayn
Say Pirawat a Liwawa ed Bilunget
Pinmaway kad abung ed saman ya kabuasan,
say kuan mo “nabilay so liknaan na dakel ed ibalikas ko natan.”
Kabat kon say piawit-awit mon armas kada agew et saray salitam,
say sapin mo’d salim et say ey-ey na saray naiirapan,
say samben mo et say ilalon manguman ni komon so kipapase’y bilay.
Masamit ya imis so inyebat mo’d siak, nen inkuan kon “manalwar ka.”
Balet anempet kad siak ya karga la’y lungon.
Say limam ya ampetang ed aron amenben ya dati ed limak so inmawet la
tan alabas ni nen say yelo ed betel.
Panon mo nin narengelan so impan-agugol ko? Panon mo ak nin ampupuen?
Panon kon anguban natan so lupa’m ya agko labat anggan nakabat?
Mairap para’d siak ya sayakupen so laman mon amaratal ed butbot na bala.
Nilubir ka’y patey lapu kuno ed saray salitam.
Inuksot da’y bilay mon singa labat anguksot na tinibey ed dagum.
Kasin akapasakit ira’y salitam?
Natan ko labat naamtaan,
sinagem tan ot-ot so mangaalagar ed saray mangikekelyaw na katuaan.
Siak So Sakey a Bii
Siak kuno so inuyos ed saray taglang mo.
No agka linminawa, agak niwala tan ahulma.
Diad sananey nin daan ya istorya,
inmuna kan pinmaway ed kawayan.
Siak so awalaan na mansiyayap a gana, balet ta naerasan ed pakayari tan biskeg.
Kato manayan no siak so iguyor-ipagalusa-ibalbalya et ontan lambengat?
Anggano ambelat ed linawak et agak nayarin onsugnar tan oney-ey?
Onia manaya so inuyos ed taglang na arum.
Singa siran impisok ed garapon,
Dikan pinalot tan pinoolan,
Rosas ya ginetel pian isigpit labat ed daan lan libro.
Onia manaya so inuyos ed taglang na arum.
Mas magmaong ni amon paipawil ak ed loob na kawayan,
tan komon et anggapo la’y baleg ya manok a manuktok ed satan. 
ya, so, ed, na, no, ta, mo, say, ko, la, tan, ka, ag, ak, lay, lan, pong, kon, balet, da, bilay, toy, labat, siak, man, sika, diad, a, kan, anggapoy, et, walay, puso, lingayen, liket, kad, ni, pian, to, ermen, inaro, liknaan, sikay, toon, natan, oguip, si, anggan, deremen, nen, belas, labay, taras, agew, diay, dios, agta, aron, labi, akin, amin, nanengneng, inarom, agui, oras, ray, pagew, kasi, pinabli, wala, arum, kaaro, singa, luyag, andi, inong, sira, naibong, nakaran, ansakket, balingit, maliket, tambayo, aro, iray, dilak, iyan, limlimgisen, antoy, may, mon, ngoroy, mod, yan, agko, siac, pingey, kansion, sikatoy, kwentay, lawas, malimlimgas, manok, amamayoen, anos, day, anggano, abayag, ay, balot, iparongon, maingongot, bilang, cad, caermenan, mareen, imay, tua, inpoder, met, onian, pusok, samit, naynay, o, tampol, kay, parad, lad, naekal, saksakey, saray, siyac, on, tambayoy, onya, agay, anto, salamat, bangno, baybay, dalin, tepet, inanak, iran, antak, kurang, lapud, kakabatan, panangaro, kapegleyay, nayarin, sayan, sikato, baley, sirin, tawen, pangasinan, galang, pinablin, siansia, subol, tayo, min, uley, yaman, wadya, abeban, banawang, bigen, dageyem, nalelener, nantanyereg, pandel, pustorto, siso, anak, linma, makapanpesak, mangalay, nanay, tatay, bagoong, balatong, garapon, agaylay, inalsak, inilop, amagan, nansiraak, pinanok, binalbalsig, yaong, dan, alisto, dangatan, amo, dawan, kapanyanak, deketan, kuno, deremenen, panakar, dila, ditay, agi, gamlang, gataan, akmonen, ibiig, aliling, ilobi, aping, iman, apisay, inelet, inigub, bainte, insan, datal, iraydayew, everlasting, gatgaten, kakaney, gatinan, kasintimosan, kaumaan, kakanen, kawayan, kawes, koy, kayemkayem, kumon, kulay, kwatron, lanti, limgas, laot, limon, mananananam, mangaro, mantan, mantilisay, masiken, matak, matalabit, mayemyem, naani, nabilay, nagsiegna, nantupag, nagsisolung, naluto, ompatey, nanam, paakseben, con, napelag, pantolin-tolinen, panyolito, ngipen, rosas, satan, nilusbo, omaani, silya, ondeket, tiempo, oringan, pagey, yurungan, paniguban, pantindekan, bayawas, pinili, biin, pinugta, ibak, saman, isalat, sangi, silwagan, sulsolan, lakin, tanayen, mabalbalbas, ugaw, maermen, agtaka, umboti, akbibiten, y, amaelet, manpesak, amiy, anien, maong, anggad, mapanaspas, anton, pilak, binangonan, atateng, sasalatan, dagem, bayoen, tikyab, agmo, ton, kaayos, domaralos, unlabas, katekep, goyaet, alingwanan, koguip, ibangat, balin, iguben, dua, il-iliwen, iliw, ligliway, lalo, agak, linaew, kalakal, mas, agka, malinac, kanen, matam, mapalpalnay, kimey, ondenden, amayamay, can, kod, sicay, singam, awawey, nalingwanan, maanos, biskeg, masamit, abay, bosis, napunas, inaron, maseseg, adistinod, elek, inpannengneng, matinonos, elekan, nodnonoten, angaro, esaes, ogalim, nanlingetan, antan, gabay, laoas, olupan, apalabas, gagawaen, pilit, gustom, ibagay, ligliwa, onsigboy, ibam, iter, paknaen, inbaga, karuman, palsay, iner, komon, sikalay, panagderemen, inisip, lanang, panderemen, kani, layan, panon, karumay, liknaen, pansagpotan, linggisen, pisasalamat, makasel, pitangbayan, komisan, maminsan, pigay, ra, kwankon, nabaingan, ritual, pinunot, sanaagi, lagin, naiter, pusom, sangkailien, manbenbey, nalam, sangkakapinsan, mangan, narengel, mayomang, natalosan, talagan, nansalita, natandagan, tanday, ngarem, nibalikas, taway, nid, tegapan, nisesengeg, onkerew, tekep, ola, onliket, taon, tinawir, olam, palar, pakanengneng, paypayongan, panliketan, akualan, pitoy, pantepel, ampait, ramay, pasnok, antabayen, s, pibabalik, pirpirawat, samar, salim, asalin, taagda, singim, takutok, tinangwa, tambal, dalamerem, yomang, tanga, danum, totoo, gaton, -gulong, abulag, agungunak, itayo, akagulong, kamarerua, alingo, kipapasen, ambilonget, kiwala, dadakel, daiset, lagak, ebat, linawa, kualaan, maasin, limak, madaluyon, makabulos, man-onia, malangwer, manbilay, manaanap-kakabatan, mareereen, naalmok, masayaksak, nagamuran, miolibay, nanlapud, mundo, napanuan, nakaukolan, natalusan, nasungdoan, ontatangay, omamengen, selek, onimis, utek, onlua, iburi, onlulua, ikaindan, ontan, ikorit, pakayarin, ilaloan, paksoen, inerman, ipolaksi, pananisia, panpaltawanan, kaarom, pasen, kaermenan, pegley, kamaongan, peteg, pinalsa, laman, poso, nalingo, sankamunduan, onsabi, pankaukulan, segsegang, abong, sinagem, binim, bitewen, dayat, sukek, dayew, talbay, ginamuran, tapew, ilalo, kabisera, tayon, kagnapay, too, kawayangan, libro, unsabi, wadia, mablin, marlang, masnag, matalunggaring, ngaran, nikurit, niletnegan,