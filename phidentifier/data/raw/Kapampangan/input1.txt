Atin Cu Pung Singsing
Atin cu pung singsing, metung yang timpucan,
Amana que iti, qng indung ibatan,
Cacu yang sininup qng metung a caban,
Mebating ya iti ecu camalayan.
Qng sucal ning lub cung susucdul qng banwa
Picurus cong gamat babo ning lamesa
Ninu mang manaquit qng singsing cung mana
Calulung pusu cu manginu ya caya.
Doredo
Doredo redo paten da cu man pung batbat doredo
Doredo redo kang Kulas ecu tanggap doredo;
Doredo redo uling tutu yang matamad doredo
Doredo redo saka eya biasang sumulat doredo.
Doredo redo paten da cu man pung tampi doredo
Doredo redo y Kulasa eke buri doredo;
Doredo redo uling eya biasang mangadi doredo
Doredo redo ampong macapal ya labi doredo.
O Caca, O Caca
Nung buri mung akit lunto ing terac ampong basultu,
Palto casang batal bako, maman ampong sigarilyu.
O caca, O caca, cabalat capaya,
Sabian mu nang patas nung enaca bisa;
Mukiat cu king bunduc manintun aliwa,
Malagu la keka biasa lang mamana.
O caca, O caca, dinan dacang onor
King aguiang maragul emu pagmalati;
Sidsad ca king puti, matilus ca arung
Ing pipintas cu mu tadtad cang bulutung.
O caca, O caca, cacang bulatictic,
Cabitis cang tikling, cabalat apulid;
Lon dacang marayu, lon dacang malapit,
King kekang itsura tutu kung mebuisit.
O caca, O caca, dinan dacang uri
King aguiang maragul emu pagmalati;
Malagu ca tabas, malare ca puti,
Ing pipintas cu mu matuling ca labi.
O caca, O caca, panatulan daca,
Pabusbus cang puenta saka ca papurga;
Nung lugud ya ing Diyos, micacatawan ca,
Manganac cang doctor magpari ya Roma.
O cacang manintun king kekang ministil
Tutu cang milisia king dalan miningsil;
Acung atupan mu mapurul a gunting,
Ginu ecu mibas caniang kekang santing.
O Caca, O Caca
O cacang donsilya maniaman a nasi
Nanu ing ulam mu paksi lang kabasi
Sumubo yang wanan kandut ya ing kaili
Langut la ring ipan malating malati.
O cacang maputla pamatulan daca
Pabusbus cang puente saca ca papurga
Lugud na ning Dios mica-catawan ca
Manganac cang doctor lacuas cang micualta.
O ca liro liro bigang cayit-cayit
Panas a gagapang manierang matulid
Ikit ne y Buldabis dederang yang dagis
Piningdang ne Wawa pisali ne Betis.
O caca o caca cabalat papaya
Sabyan mu nang patas nung ina ca bisa
Keta man kekami dacal lang baluga
Mayap la pa keka biasa lang mamana.
Carin pu kekami emi sadyang gawi
Lulub king pisamban mangurus mangadi
Ing pegaralan mi manibat king malati
Tatalan carayum manulsi keng gisi.
Ecasa mangari king tau Menila
Tatali yang bacud mesaclit ya dila
O bulaclac ning Malaysia O Indu ning Poesia
Icapin pagdiwata na nining pusu cu't caladua .
Ing Bulung Lara
Cucua cung bulung lara
Abante nacung Kalara
Iquit cu ring miyasawa
Mamangan lang butol baka
Inatsa ra cung awang
Sepu nacu nitang aswang
Tiniti nacung maniaman
Kirut kirut cu pitaclan
Meniad cung caquinisan
Pilpuk dacu qng tiupan
Sinuklab cu lalam dulang
Mengabalbal la ring pinggan
Y Rizal
Ating atlung dalan sundalus Cavite
Cabud abalu da y Rizal pateng de
Migalsa la deti adang minialese
Sansaman ya Rizal, bayang e mabikte
Y Ernestu naman tutung yang matapang
Miqui bale guintu qng gulut pisamban
Magtindang kutsinta carin ya mengutang
Nucarin ya'y Rizal, baneyang pin cuanan
Tinanam Kung Kamantigui
Tinanam kung kamantigui,
Libutad na ning paligui
Memunga ya't minyalapi,
Uli ning sintang malati.
Tinanam kung pakayungkong
Libutad na nitang payong,
Mamunga ya't manyalapung
Uli ning sintang maragul.
Ing baril kung e mamakbung
Susuklab ya lalam danum,
Manikwa yang susong dagol
Bulung lara ampong kangkong.
Misan A Cayaldawan
Misan a cayaldawan,
Ilog kakung dalakitan,
Adungdungan ko ring asan,
Mipagbotu lang kapitan.
Ing botu rang pikayari,
Tinyente ya ing balulungi
Presidente ya ing bundaki
Uling maragul yang dili.
Kusineru ya ing itu
Uling mingatba ya tibu;
Sundalus naman ding tuyu
Balang tindahan atilu pu.
Gobernador ya ing bangus
Uling dakal ya ganadus;
Kunyerus naman ding paro
Uling makapal lang tutu.
Impiyernus ya ing kalang
Ligaya ya itang kuran
Uilng karin la bukal-bukal
Deta pung ikua kung asan.
Keta pu kekami misnang datun,
Lalu't lalu na neng gatpanapun,
Ala kang apansin, nung e ring sasarul Ay!
A tuki-tukian da detang mangamaru
Ampon maglipaktung.
Katakap ning silim matahimik,
Ala kang damdaman nung e sunis,
Gaga retang ayup, ampong retang kuliglig Ay!
Makabage keka lalu't nung kapuluan
Lawiswis ding batis.
Bandang galing-aldo makayama,
Karetang magpastul king kaingye ra,
Atin nang kakakling atin nang magkanta Ay!
Babo ring damulag karin da linimba
Ing malukang bie ra
Babo ring damulag karin da linimba
Ing malukang bie ra.
Eca mamaco emu cu lalacuan
Eca tatangis mibalik cu naman
Pangaras ku quetang ayan cu
Sulatanan da ca o bandi cu.
E ca sa mangare qng tao Candaba,
Miglutu yang pindang, mibalicucu ya
Linub ya qng silid quinua yang espada,
Salbahe cang pindang, O ba't lalaban ca.
E ca sa mangare qng tao Baculud,
Miglutu yang manuc e ne man mo pitput,
Saca ne linulan qng metung a mangcuc,
Iniang candutan ne gulping migpalpatuc.
E ca sa mangare qng tao Paroba,
Manali yang lubid mesaclit ya dila,
Milai yang menic quinua yang candila
Iniang misindi ya balag-balag ya lua.
Minukyat cu qng saresa,
Sangcan, sangcan papainawa
Nung ating ayup a dugpa,
Barilan que qng pistola.
E mu ne sa babarilan
Ing ayup cung pacamalan
Seli que pang liman dalan,
Cang Marianong baritaclan.
O baquit e que barilan
Macasira lang tanaman,
Pilan no ring asira na?
Adua na lang pulu't lima.
Ing baril cung e mamacbung,
Sinungab ya lalam danum
Carin ya pin pacbung-pacbung
Paintunan ne i Apung Gundang.
O baco o baco, e ca gasul gasul,
Balu mu na baco lipit ing panaun,
Inta retang paro carin la maratun,
Qng sanap sanapan, qng sanap sanapan
A malino danum.
Sasabian da apu detang mamalita,
Nung lumbug neng aldo ala nang masala,
Inta detang batuin ampo detang tala,
E no wari sunlag, e no wari sunlag
Queti qng masala
O patag a bundoc, cuculate dutung,
Masetas ning sagin, balag ning balatung.
Tinanam cung mangga, memunga yang santul,
Ing gaindu cung sisi, tandang yang mangebun.
Nung acu mu ing cucutnan, Buri cu neng bulutungan,
Nung wari sa qng imalan, kalibu yang pemaltacan,
Balican cu ing taguri, bulutungan e que buri,
Mandilu ya mu saguli, paruminggu eya langi.
Ing Magsasamais
O, cacang maputla, Bisang lare ditac
Matul cung panulu, queca macacayap
Sagu ning cabayu, quiling ning damulag
'Saca me aruban qng ebun ning tarat.
At nung sacaling eca pa cumayap
Manintun na caman mayumung dalayap
Atdung e mapait, larang e maparas
Qng asung apagquit carin me iparaldac.
Ilutu mu neman Qng curan a dutung
Layun me pang tamban Qng marimlang danum
Pangadalise na, agad mung ipainum
Camandag ning saquit antimong melasun
At nung sacali eca pa cumayap
Manintun na caman balbas da ring tugac
Atdung e mapait, larang e maparas
Qng asung apagquit carin me iparaldac.
Cabud calaco na Nitang quecang lagnat
Manintun na camang Balbas ning salusad
Lua daring tulang Bulbul daring tugac
Bituca ning linta Ia ing quecang ipamabat.
Iduian mu neman Quing bale babagua
Laiun meng ulasan Quing bulung ning lupa
Asapan meng dapug Baiang mipanigla
Saca me pagdalit Quing matning cumpana.
Y caca cong Maria, mamuli yang tapis,
Purung purung sutla habing Camarines,
Ninu ing tatalan, ninung talabitbit,
Y Caca cung Peping a anac ng Don Pelis.
Y Don Pelis naman tutu yang mayaman,
Maqui bale batu arap ning pisamban,
Quinanwa yang silyon saca menandawan,
Bala ng Don Pelis masala yang bulan.
Ita namang bulan ampon itang tala,
Ela bisang sunlag, quete qng masala.
Itang papalacul, at ing lalagari,
Pilit lang susucad e micacawani.
O MATAS A BANUA
O matas a banua paintungulan daca
Tungi co ring batuin pacuintas co queca
Bangalan que ing bulan gawan queng corona
Iputung que queca, iputung que queca
Lalam ding bioleta.
Gawa ra cang duyan qng bigang maputi
Cacung ipanali asul pinanari
Ipabante raca caretang bayani
Doctor Jose Rizal, Andres Bonifacio
Lahing cayumangui.
Keta Pu Kekami
Keta pu kekami, balen ning San Roque
Ating Macatula apat lang pulubi
Teterac ya ing lumpo, babage ya ing pipi
Manalbe ya ing bulag,
Makiramdam ya ing maklak.
CAPILAS BULAN
Malagung capilas bulan
Sulu ning bie cu, sintang hirang
Batuin ca ngening caorasan
Ing pusu cu paslagan me.
Sampagang misnang cabanglu
Binang maningning yang cule mu
Queca ya ing caladua cu
Bandi meng lubus susumpa cu.
Matang mapundat cacu memihag
Ica ing reina na ning caladua
E me sa pabustan
Queca yang saguipan
Malunus naca quening bili na
Ning malsinta.
Malunus naca quening bili na
Ning malsinta.
BALITAW NING BALEN CU
Balitaw ning balen cu
Masdan yu, lumigaya tamu
Maglundag la't magsaya
Bandi cu, oren deng anac yu.
Mamindac la't matula
Balitaw, yang terac yu
Yang dapat i-indac yu
Para qng balen yu.
Dening cayanacan
Purus caligayaan
Anting mariposa
Qng jardin cung rosal.
Babo ring sampaga
Sulasulapo la
Arap ning balen cu
Salamat qng balitaw yu.