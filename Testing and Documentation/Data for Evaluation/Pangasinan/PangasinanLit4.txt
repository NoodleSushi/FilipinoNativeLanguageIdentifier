villanelle in Pangasinan
say talabay et sobri lambengat 
ya anggapo'y iyan ono karga 
iter o yaoat yo'd siak so sulat
no iner inkorit ira'y bangat 
pangoliran tan saray simbaoa 
say talabay et sobri lambengat
anggapo'y balur a singa galat 
singa dunong ya ag ikakana 
iter o yaoat yo'd siak so sulat
ta pian nagamoran so piraoat 
a pangioanoan ed inkapalsa 
say talabay et sobri lambengat
aya et nayarin naandipat 
no ag niubol ono nilikana 
iter o yaoat yo'd siak so sulat
ta oadtan ira'y tepet tan ebat 
ed durungaoa'y bilay dia'd talba 
say talabay et sobri lambengat 
iter o yaoat yo'd siak so sulat
Nanlapo ed si ka tpaaks
Anlong: Villanelle
sinmulming ak ed sakey a pasen
nikesnegan na dukan alolong
banbantagan da’ra’y labitewen
aya so asagmakan kon sempen
nen say inkianak ko et tinungtong
sinmulming ak ed sakey a pasen
dukulan ko’y nilagan ikamen
imbilkag ed salimbeng a sokung
banbantagan da’ra’y labitewen
aralem so labi ‘ran dinmeen
tan dinmengel na besag kon anlong
sinmulming ak ed sakey a pasen
no iner atoor so tanderen
inggalut na musia’d bolobolong
pininglis ed lupa’y labitewen
on... binegtew ko’y taew tan tawen
say bilay-awaran ko’y inanlong
iponpon ak ed sakey a pasen
banbantagan da’ra’y labitewen
Kaonoran ya Bilin: Tongtong a Tugtuwan Agawa

Nandorongo ran mangoto sa sanina tan sanbabai a di Maria tan Cornelia tan saray aapo na onor ya ngaran. Ven so sankamelagan ed saray apo to tan sikato met so napapalabiay aro. Walad abay ton sipor kapag no mangan ira, kanian kanawnawa toy manguray, manestilo tan manlampay no maminsan ed panangan. Kapag no onla met ya onorong ed ngarem, mapanaynay ay agto ni ombuat ya ondago ya anggad itdan nen bai toy sakey a centimes ya isaliw toy kanen. Diad labi no kasakbayay idokol to, si bai to met so mangipanunot ed pandasal to no bilang ta alipatan to yan gawa to. Diad kautlay labi no isisipen nen bai ya ompan nakalay ules, bangonan ton ulesan. No si ugaw et sinmabi pakasisirit to anggapoy bangonen ton arum noag si bai to.

Diad peles dan mangakan, sayay Maria ya anak, lapud anggapoy arum ya pandaleman to ray bengatlan irirap odino erermen tod bilay aya noag si inaton kaibiba ton nanlapud inlesay bilay to, agto apokpokan so inpanbaga to ray kaonoran iran noticias ya sinmabid layag to tan puron nipaakar ed sikaton dili. Agaylay makapasinagem ed agto impakanunot ya si maaro tan malagak ton ina et walay sakit tod puso tan diad saraman ya agew, mabetbet so isigi betbet na paruk na asalita lan puso to. Say destino anti no sikatolay aasabi, dakel ya baraan ya onsabi, dakel ya lingong nagawa ya agnaamamtaan no say palar lay ontawag.

“Ina,” kuay mapalnan talima nen Maria, “saray mangiitap na linawa ed siak agni ran siansian napda.”

“Akin, anto ta tan lamet anako so pangiirapan day linawad sikaa? Isip kono tinmonda lara ta ayadyari met lay fiesta. Anto tan lamet konoy kuandan nipaakared sika?.” Kuay ina ya singa taruk na sibeg so tanila tan expression na lupa to.

“Eh, nanbabangil lamet ya ipapalsa rad siak-ya pati nipaakar ed basinkawel ed politica ya linmabas la. Say kuanda ta si Dona Victorina ibabaga to konod si Apo Gobernador ya sinmungpaak ed candidature to nen peles na basinkawel ed sayay kaonoran ya eleccion. Agko kono makapanburi ta walay inopaan ton secreta ya oonlan inagewagew ya mansisiim ed amin ya kiwas ko. Ontan met nen Don Tasio kono nanbabangil so labir-labir ton nipaakar ed siak lapud agko pangipaonong na pilak na karaklan ed ag onkatunongan ya panbayaran. Sani makapadpaermen, ina, ta saramay profetas nen saman ya angikuan ya aliwliway kasungpalay fiesta tan agda labay so mibiang et sikara natay makakaonan mannununot ya mangalay kuartan nakdaan ya agni agastos,” kuay anak ya singa nanaermenan.

“Anto met lay irirap mo anako ed sayan bilay? Polim ira lambengat tan agmo panermenan o paningongotan iratan, tan isaklang mo lan amin ed Dios a Kataawan ta pian payabolan to ka komoy biskeg, dunong tan lalang ya manakbat niran tan ya amin. Inunot mo la anako ed saray irirap nen Katawan tin Jesucristo ipasen mo lan signa pisasakbat mo ed belat na cruz ya sinakbat to sengeged kasalanan tin pinalsa to. Agmo ra bobosolen noag ingen sikaray pikasim t apian komon nabirbir daray lingo tan kasalanan da et oniarain panpataolian da,” kuay maoyamon bili ina.

Ameneng ya agano si anak, insane inebatan toy inato: “On, ina, agkora bosolen ni irapey linawa, balet agdaak napiluk ed agonkatunongan. Ipatron ko rad Dios a katawan, balet ikanak met so tudio ya inter tod siak a mamakal ed saratan ya kaisipan dan agmatunong. No akowen yon amii panamairap na sakey a maruksa inta walad sikayoy sekder tan pakayarri ya mamaat, maong la inay agyoak inanak t apian nabawasay bilang na aripen ed sayan bansa. Paolian yoak lambengat inan onebat ed papel tan pluma ta sikarra raya so ayurran inter na Dios ed siak a pangiagel kod inkasiak a dili tan say kaparak ya too. Alanang lay kiknaan kod sarayan amin, ina, kanian agki lambengat mapaga ta agko ra paningongotan t apian agda deraley laman tan nunot ko.”

“Maong sirin anako no ontay kaisipan mo ta say papagaan ko wari so say kasakitan mo, ta no sikay nasakitan, ompatey kami met lan amin…” kkuay ina kasakbabayay pamilin tod Apo ton Ven.

“Ven, agmo sumsumlangey baim ta no sikatoy ompatey la, kaskasi ka ta angapolay pialaan moy sakey a centimes no onorongka, anggapo lay mangoles ed sika no labi, anggapo lay bangonen mo no makasisirit ka, anggapo lay manbangat ed sikay dasal, mangipanunot na pandasal mo t apian lawas kasian kay Dios.”

Balibali so impangogto ran sanina tan sanbabai ya singa anggapoy onsabin bigla ya mangerep na arowan tan likeliket da.

No panoy biskeg na kirmat tan karol ya mangatot ed sakey a kiew, ontan met so impamakbak na mauges a dagem a kuan ti ngola ed si ina nen apaleenay masudsulok a kapalduay horas ed kaonuran ya inpanbilin to. Sikatoy atumba ed dilin silir to tan say kaonoran a balikas to, “Dios ko, ilaban moak.” Agla akasalita ya anggad inkoyos na bilay to ed komalabintalon agew ya indokol to ed agew na Miercoles fecha 19 ed Enero ed horas n alas 9:45 ed kabuasan. Say kaonoran ton bilin so lawas agamiley anak ton ataynanan to, tan amin ya kimey to ed bilay aya ya laut lad lingkor ed baley tan kaparan too so lawaas ibagat tod mablin ngaran na mapaaro tan malagak ton ina ya nibokor a natawag toy kien ton dili ya nanlapud inkaugaw to.
ASELENG NA INAWA nen

Asabi so wedding anniversary di sanasawan Bernardo tan si Melba ed inpakarapat day samploy taon ya maong dan olupan. Diad bayag dalan sanasawa ya manaamong, anggapoy bengatlan siblangan da no ag ingen manaari lawas so kaliketan ed loub na maawang dan ayaman. Si Bernardo ya abangonan to’d bilay to so maong ya arowan tan maong a pantalusan, nanengneng so ontan lan panamabli to ed kapisag na puso to tan ontan met ed saray anemiran anak da.

Diad saman a mablin agew walaran dinmagup so atatagey ya oked na totoo laut lad saray maaro tan malugor ton ateng nen Bernardo tan ontan met na saray agi tan kakanayon to.

“Mabuhay! Long Live!” So maliket ya nibelyaw day totoo ed saray sanasawa.

“Salamat ed sikayon amin!” So nikuan day sanasawa ed saray sankaili ya aki-ambegya.

Alimbos iray liket so totoo ed saman a labi. ANdi lay ginawa ra say nansayaw, nanpalek, naniinuman na alak tan angan. Baleg ya tanol so agawa ed dalem tan paway na marakep dan ayaman. Diad paway na kosina balet, nanengneng so ag manondan kimey tan oras na ikakana ran baso, plato, kutsara, tenedor tan arom nira. Si Bernardo ya maimano lawas ed saray totoo, adatngan ton anengneng so sanina ya dingan met lay yakar dala. Saraya nengneng day nababaingan tan atawag so imano nen Bernardo lapud nalikas ton singa mamapasnok si asawa to ed saraya.

“Akin, Melba? Siopa raman? Angan lara?” So nantotombukan ton tepet.

“Saraman so totoon ayaman day abong. Labay day onloub ya igaganggan. Mamapasnokak ta onlaradia amta maringdingot ira. Inablog kora laingen!” Ebat nen Melba.

Lapud niduman ingal so nangel ed kawalaan day sankaili, kanian atawag so imano ray sanasawa. Tampol dinmago ra ed simpok day sankaili ya atiptipon.

Labi lan maong nen nasungpal so saman ya ayayam. Saray totoo kinalkalnaan da met lay nanpatanir ed satay sanasawa. Ag nibalikas so kaliketan ya alikna na baling sakey ed saray dinmagup.

Saray sanasawa, saray anak da tan saray igaganggan dara baleg met met so inkabanalan da. Asakbay iran nalaan na inpakaugip. Andi kita-kitaw ed abong kayari na inpanliliket da.

“Sakay kan bin andi sibeg! Agko inilaluan ya ontan so ugalim! Kaonungan mo lan mangipanengneng itan a walna ed sika?” So nikuan nen Bernardo ed asawa to.

“Akin et ontan so ibagam! Iner so nanggawaan koy makapoy ed sika?” Masebesebeg ya inebat nen bii.

“Anggapoy makapoy ya ginawam! No amtak labat ya ontan so ugalim, dakel ni bin agko ni anengneng,” masiadoy pasnok nen Bernardo.

“Ibagam ed siak no antoy kinolangan ko ya asawa. Niinter ko met so kanepegan kon sakey ya asawa tan sakey ya ina. Kaonugan mon mangibaga tan ed siak!” So nangisan ya ebat nen Melba.

“Taboy kadia! Taboy kadia! Agko labay a nanengneng so lupam! Diad bayag talan manaamong, anggapoy nibagam ed panangarok ed sika, balet diad anengneng kon kalamngan mo ed dilin ateng mo, sikato tan so ugalim agko nitepel!” Mabakat ya paliwawa nen asawan laki.

“Sikatotan so pamatabuyan mo ed siak ya asawam! Agak met nanlamang ed sika! Antoy pibibiang mo no malamangak ed ateng ko! Sikatotan so agmo nepeg ya louban!” Paliwawa nen Melba.

“So kuanmo, Melba. Balet diad siak a mantalus ditan mapatnag so petepeteg ya inkatoom. No nayarian mon lamangen so ateng mon dili ya akautangan moy nagnap mon bilay, siopa ak nin agmo lamangen!” So maingal ya nibaga nen Bernardo.

Lapud mapalaloy nangis nen Melba, kanian agto agawaan lay onebat ed si asawa ton singa oolamen so laman to ed kabaleg na pasnok to.

“Taboy kadia! Taboy kadia ed sayan ayaman! Agko naako so ginawam ya kalamangan. Agak ni akanengneng na sankaugsan a too, no agmo bukod! Malamang! Malamang! Taboy kadia! Taboy ka!” So maingal ya baga nen asawan laki.

Lapud manponiti tan maingal si Bernardo kanian narengel met si Melba ya maingal.

“Daddy! Daddy! Akin? Antoy kokogipen yo? Akin et maingal kayo?”

Si Bernardo ya naksawan ed gaway pasnok to, sansansakey so balikas to.

“Salamat! Salamat! Kugip ko labat manaya. Salamat!”

Diad biek tonian agawa, si Melba alikna to so niduman liknaan nen asawa to. Nanlapu lad saman, naaralan ton arowen si inato, tan lapud wala man a kinugip nen Bernardo kanian anonutan tomay akulaw ya anengneng ton nanpasnukan nen asawa to. Intepel ton inbaga ed si asawa to ya sman ya akulaw, et dilin ina to fan lapud duka ed kipapasen, inbaing to ya inkabat ed si asawa to.

Anggaman mairap tan duka si katulangan nen Bernardo, siansian inpanengneng toy luor tan panangaro to ed si akulaw a dilin ateng na kapisag na puso to.
Ay Agi!
Inasot ko lan inasot so dueg ya kinabayoan ko. Mapaga ak la ta mankabaskabas la’y ageo tan asingger la’y oracion. Sigurado’n mantami la met si Inang. Ngalngalin ag ko la naaninag ira’y kakieoan a nalabasan mi kalegana’y itatatdang na dueg ya luluganan ko diad pandel na ilog. Ambasa ni deketan a baog to kanyan dagdaoit ak ya naoplos ta andanglel so malaplapar a beneg ton ma’y dueg. Dagdagen ko lan dagdagen ma’y dueg ko; nia ta asabik la’y patar ya kaumaan. Oala ni libsong ya babalioan balet ta say karaolan ya dasdas ya dalnen ko samay onlabas ed pogo’y kamambogan. Diad lioang onkikilat la ra’y bibiteoen tan diad dapit sagur na taoen oala’y sakey a marlang ya singa kabuntatalan balangaan, no nengnengnengen ko oala’y no anton liket ya naliknak ed pusok. No arum, onsebang ed kalakal ko ra’y tongtong-aniani di Inang, kanyan ombegasbegas ira’y bagok ta laot lan dalnen ko’y pogo’y kamambogan ya dia kono’y pasen ya panangikotkotan da’y ekal ya ugogao nen immonan ageo.


Nen imbeneg ya simba dimmalan kami nen kuyang ko ed sayan dasdas. Talagan ag ko nalingoanan iman ya agaoa ta nen ondadalan kamin oala la angan ko’y samploran depa antis na kamambogan ta nanlapu kami’d dapit ilog ya nampatiblak na dueg, kasanlilikna, mampunges si dueg tan ag to labay so ontoloy ed dasdas ya totomboken mi. Tasoen nen kuyak so dueg ya pasooten ya onsulong, siansia balet ya onsipa’d daralanen mi. Singa oala’y no anton nanenengneng tonma'y dueg. Tampol ya limma’d nonot ko’y aniani. Angurus ak tan kuan ko’n inyesaes “ay Apo Niño tan Señor San Josen Patron mi, ilaban mo kami!” kua’y kuyak balet “agar ka, agar ka, ni, balbaleg ya tadyuko! Siguradon naniknol ‘tan kanyan masebesebeg!” Nen boninengen kon maong so oala’d arapan mi, ya oala angan ko’y sakey a limaran depa’y leetan mi, ay ta nitan la’y tadyukon mambuskag so tenger ton tangertanger ed samay dueg! Kanyan dimmiplat kamin tampol ed abalaten ta ninonot min ombalio ed libsong ta ag la pigan nibatikan mi may tadyuko. Masyado’y takot mi’d saman ta narengel mo oari so pankakkuab na pageo mi. Nen onsakbit kami la’d libsong ya akakabayo’d dueg, pinabtik lan pinabtik nen kuyak so dueg leleg kon sangkasingkat so ikol to tan empekepeket ko’d kabalgan nen kuyak pian balot ya ag ak napelag. Ay ta agay la’y takot ko ompan napelag ak et naabot toak ya naketket ma’y uleg; ag ko ni labay so ompatey! Itan ka ta nen onlingao kami et nitan la ra’y duaran tatadyukon manos-osil ed sikami. Pinasya’y impanasut nen kuyak ed dueg; ombatil-batil so sas-oet na bolaoit ya ondapo’d nantopag ya diking na dueg. Nen arapen mi la ma’y bakor ya ginaoa nen Mama Binong tan kapeten mi la’y kalsada, akanengneng ak na abeban kieo na tagumbao. Unong ed tongtong di Amang, no mankolkol kono'y otot tan tadyuko, ta naketket so otot, ombatik ya onketket so otot ed sengeg na tagumbao ta no gaoen to kono’y onia, ag naano’y dita ta ag ompatey; sirin, kuan da, sombra’d uleg so tagumbao. Nen dugarugan akapetek kami’d samay tagumbao, amoter ak na sanga insan ko imbontok ed kamanonor na dueg ta isisipen kon mantombok ni ra may tatadyuko. Nen akasabi kami la’d abung, manputi’y busaleg mi nen kuyak. Nen mangan kami la’y pandem, ag min balot tinongtong so agaoa ed kindi Amang tan Inang.


Natan ta nognonoten ko man ya agaoa, manel-elek ak ya oala’y daiset ya paga’d pusok. Apuraen ko la ma’y dueg, bang ta marendeen la’y kaliberliber, likod ed saray piaes ya manbabansag a mabalatabat so tanol da’n onlaknab ed kaumaan. Mas alabian ak natan nen sama’y sikami nen kuyak. Say anieoeng na tanol da’y piaes singa pa makapayepyep tan mamadee’y liknaan; bang balet ta natalo na siansian panparok na pageo ko so onman ya liknaan. Ag ko la masyado’n nibiig so daralanen mi may dueg ko, bang ta nabantag ko ni daiset may pupugtaen min pogo’y kamambogan. Akin ta sirin, kuan ko, ya limma ra di Amak tan kuyak ed Dagupan ta nengnengen da kono may iskuilaan ya panorongan to. No akin met a sebang sebang ed nonot ko ra may tongtong-aniani di Inang tan samay masebeg ya tadyuko ya asabat mi nen kuyak nen imbeneg a simba. Ilio-lioag ko’y pankuyab na pageo ko diad pangngisio ko’y Gozos nen Apo Niño ya mapaaro tan mapangasi’n Patro’y Bario mi, say Barion Amandiego. Ibabansag ko’y ngisio ko’d kumpas da’y tanol na koko’y dueg ya ompatek ed amagamagan dalin na kaumaan; mapanaspas met ira’y senge-sengeg na pagey ya nananian. Mameglepegley la lanti tiageo kanyan immaoet a maung la ra’y sipur a pite-pitek na kaalogan. Manasingger ak la’d samay pasen ya akasabatan mi nen kuyak na tadyuko, onggapo la met so parok na pageo ko. Papakpelen ko’y linaoak insan ko dagdagen so dueg diad pangikenak ed duaran mokor na salik ed nantupag ya diking to. Tatatdangen mi la ma’y pogo’y mambog, anggapo met so nasabat min uleg may dueg ko, oala balet so no anto man ya uni ya natatalineng kon malalapud kasupukan na ag ko amtan tantanaman diad dapit sagur to may kamambogan. Diad panasingger ko lan panasingger, mas met ya onlilioaoa’y pakarngel ko’d samay uni. . . singa. . . “ay Kataoan kon Dios” kuan ko—“akis met na ugao so nalalayag ko!” . . . angurus ak tan inggapok lay mandasal. . . “ O Dios tan Kataoan mi, labi-ageo pinonot mi’y panangasim tan tulong mo Kataoan, ag mo kami ikbanan ed bengat lan kaatapan. . .” daodaolien ko yan dasal ko. . . ay ta onkakasil met so akis na ugao! Kinenak lan kinena’y diking na dueg ed saray mokor ko ta pabtiken ko lay pinasya so dueg, kuan ko, balap balet so dasal ko ta singa la asakoloba’y belyag so ulok lapud panbegas na buek ko. No arum ontonda, no arum balet ontobat na maksil ya singa mikakasi! “Ay agi” kuan ko, “ompan natalapos ko may tiyanak sigurado’n kabilen toak , et no omman kono, mansakit ak na ag natambal---ay agi! Samput ko la ya. . .” Manlalatup met la’d saya’y inereng ed kanonotan ko; oala kan ereng na makapagimgimlit ya ugao, nampasingil tan akasugabba’y buek to tan andurukey ira’y koko to!, Oala kan. . . “ Jesus Mariosep! Ilaban yo kami Kataoan!. . . .” Natan ta oala ak la’d kapegpegleya’y pogo, no akin met ya biglan onsiplog so dagem, et biglan oala’y singa ambetebetel ya dakulap na ugao ya ondapo’d tenten ko!!! Onalioag-oag ak la!!! “KATAOAN!!!” ikaoalok la’y bilay ko!!! Bekasan ko’y siplat so dueg ko; mambabbues kamin kuyat ya papaoay dima’d kamambogan. Nen ompaoay kami la’d samay nayoyongyonga’y pogo’y kamambogan, onlingao ak et nia, ta oala’y duaran pusan manoosilan ed kasupukan! Anta naimangmangan ak ed saya; akaayeo ak ni! ______yo’n pupusa! Inateyak la oari’d takot ko!! Manaya, katanotanol to’y akis na ugao ima’y pan-ngiao danmay mankakaraoan a pupusa. Ayyy anak na lalasi ra’n talaga!!! Karapasen ko’y tenten ko, anta naplagan ak manaya'y sakey a bolong na mambog ya ambasa’y daiset ta masakbay la manayan ompelag so linaeo ed saman. El-elekan ko’y laman kon dili’n singa ak ambagel bang ta oala ni keyer na lama-laman ko’d masyadon takot ko niman. Mameyeng-peyeng ak ya makakalek. Dinagdag ko lamet may dueg ko angga’d ag mi insabi’d oangala’y bakor di Mama Binong. “Ay salamat ta kapeten ko la’y kalsada” kuan ko’d laman ko. Asalatan la’y deen tan gayaga’y liknaa’y pageo ko kanyan kaab-abiga’y tantan na akar na dueg ko. Ombebeltangak ed dalan anggano ag ko la naamingao so saray kabatoan na kalsada’n onkekena’d koko’y dueg. Tatatdangen ko la’y laet ya mamaarap ed abung mi, no akin met ya makakalingao ak ed baleg a sengeg na lomboy dima’d soyok na laet. “Anto ta ya’y oala’d lomboy ay? kuan ko ya lilirliren ko ni matak ompan lilingoen ak na pakanengneng ko . . “JESUS YA MAPANGASI!!!” oadman so singa kapananak ya ugao, mankao-kaoey ed siak ed silong tonmay kieo--- akangiriyet, mansabuyag so buek to tan malirang so manmuldagat ya mata to!!! Timmaboy ak la’d takot ko, ginayogoy ko’y dueg ko, ay ta buti’y obet min singa sioet ya manlumbaan ya onsabi’d olsora’y abung mi!!! Apos-aposan kami’d linaoa. . . .manbanaa’y nengneng mi may dueg ko; ta no pano’y takot ko, ontan met manaya may dueg ko, AY AGI!!!
Listaan na Antikey ya Estoria ed Pangasinan
No labay yon iyarum so insulat yon antikey ya estoria diad bolong ya aya, iyarum yo labat.
Pinawil to ray Boleg to
INAWIL TORAY BOLEG TO nen Eufemia Villamil

Lapud ag inilaluan ya isabi nen bakal diad dalin tayo, nanbabangil so agawgawa ed bilay lautlad inkiwaklit na saray mabli ed puso tayo lapud inkasakupan da ed a rawin pasen. Ontan la kalamor so gonigon na pagew nen malimgas ya asawa nen Genaro nen agto la agawaan so pinmawil ed diking day boleg to.

Asaraan ya amin so ganaganay paaralan knian akatonda ed anapan to si Aurora ed pasen ton maestra. Lalon taluna so gonigon to lapud agto amta no iner so pangalaan toy legpet tod bilay tan saray anak ton talora.

“Dya la ed kindi laki tan bai yoy laen tayon panayaman, anako,” so nikuan nen maaron ina ed saray talora.

“Labay kod man, nanay! Dakel so niog diman! Abonton so lakamas! Sawaan so pisi-pising, lomboy tan kamantilis!” masiglat ya nibaga ray duaran yogtan ya anak to.

“Dali sirin Nanay, diman itila ed kindi laki tan bai so panayanan tayo,” masiglat ya nibaga ray duaran yogtan ya anak to.

“Dali sirin Nanay, diman itila ed kindi laki tan bai so panayanan tayo,” masiglat ya nibaga ray duaran yogtan ya anak to.

Diad seet, kuli tan anos nen Aurora agawaan toy nanbilay a kabokbokuran ya andi si asawa ton katulong to. Nanbabuy tan nanmanuk iran saniina. Lapud walara ed otel na makapal a kaniogan di katulangan to, kanian mabetbet met so panlarak da na ilako ra, ta ontan lay bili na larak ed saraman a panaon.

Sakey a lahbi nitepet nen Mario. “Nanay, kapigan balet so isengpet nen tatay ko ey?”

“Agka mapaga anak, ta no nasungpal so bakal, onpawil dya lay tatay yo,” inpailalo nen ina.

“Agaylan likeliket tayo ed satan! Anto, nanay?” maliket a nikuan day ogugaw.

“Ogip kayo la sirin anako, pian masakbay kayon onbangon. Dakel so kimey tayo nabuas. Manulor itayo na niog,” nipasakbay nen ina ed saray anak to.

Sanlegan na bakal ontan met lay kairapan ya nilikna nen Aurora lautla nen ag tola akab-kabatan so walan kipapasen nen asawa to lapud anggapo sa coreo, palapagan radio odinu anton bengatlan pakalaan na balita.

Say agew, bulan tan taon dinmalan ya ag namantaan tan diad utel day kairapan tan kaermenan nen Aurora naanosan toray anak ton apan-aral. Ilalo lahwas so agnaoman ya diad agew iran onsabi walan siansia so pakanunot nen asawa ton onpawil ed sikara.

“Nanay,” kuanday anak to, “akin kasi et agto balesen nen tatay mi so saray sulsulat me ed sikara? Talagan indaindan da itayo lan sigpot.”

“Nayari met lagi, balet agak manisia ya agto met mailiw ed sikatayo,” ebat nen nanay da.

“Nen sinulat tayoy tatay ko, nen naplag si agik pinakabatan tayo ra met. Agay lay awet na puso ran ag mansulat ed sikatayo!” maermen ya abisuat na anak ton bii.

“Ag nayari ya makalinguan si tatay yo ed sikatayo. Anggapo met so kinulangan ko bilang ya nepeg ton barungan ed siak, andi bali, anak, manilalo kayo lawas ed Dios a katawan ta walan siansia so ipawil to ed sikatayo.

Ag lara akasel so anak tan diad maong dan panangaro ed si nanay da, sikato so makapangiter na ilalo to ed bilay.

Lapud asakbay iran nandem di Aurora tan saray kaiba to ed abong ed sman a lahbi, kanian walalaran mareereen ed loub na abong. Ag abayag walay nangel a bocis ya saya et abirbir nen Aurora. Amaarap a tampol ed pinto tan nilukasan toy katulangan ton laki tan mankelaw. Angigalang tan nanopapet.

“Akin, ana, et akakar kayo dya ed srayan igsa? Antoy agawa? Antoy pegdat yo?” so manoosilan a tepet nen Aurora.

“Walay pakelaw ed sika, anako, Pisalamatan koy baleg no mangiter na kaliketan mod bilay,” inpangigapo nen katulangan to.

“Antoy labay yon ibaga, ama? Anto tan a pakelaw so kuanyo?” kuanen Aurora.

“Sinmabi asawam, anako,” so ag napokpukan ya inbalita nen masiken.

“Sinmabi Genaro! Iner so kawalaan to ey? Panliketan kon peteg ama so inpawil tod diking min boleg to Say ilalik ag balut naapa! Say Dios lawas agto ka paulian no agmo met ikaindan,” tan dingay inpanpales ton akila ed si katulangan to ya minengneng ed si asawa ton agto anengneng ya pigay taon.

San-Ama
Aminsan ya ageo oala’y san-aman manaayam ed alusadsar na palandey. Araoin toloy so abung da kanyan sanageo so panakar no onorong ira’d baley. Aganogano ni lambengat ya abalo so ama kanyan ontan labat la’y paga to no panon ton pabalege’y anak to, ta anggapo met la lanti asaoan katambayan to. Oala’y melag a daralusan da tan ikakana da’y sakey a dueg ya medyo matakken la. Sayan dueg abayag da lan katulungan ed pandadalus da tan diad dakerakel ya kimey dan nakaukola’y pangalsa’y ambelat a singa say sinakon belas, saray sengeg na kikieo ya babalsigen. . .”Anak” kuan ton aminsan ‘may ama, “nakaukolan ta lan salatan ya’y dueg ta na ug-ugao pian makapandalus ak na mabetbet, diad ontan naitdan ta ka’y maong a kaimbuasan”. Oalad nonot na ama ya anggan makapanaral met labat na Secondario so anak to, masarag la. “siki pa labat tatay” ebat tonma’y ugao; kanyan nangkasakeyan dan ilako kaimbuasan imay dueg. Nen asingger la’y ibutay na banua, binangon la na ama may anak to “ta la anak” kuanto, “pian ag ta nalabian no kasesempet. . .” Imbuat da la’y san-ama. Impalugan nen ama may ugao ta “kasi met ya nakesaoan” kua’y nonot to. Onlalabas ira’d sakey ya Bario nen diad sakey ya garita kua’y akatandag ya manlalako “ni, nengneng yo pa may ugao ay, ag to labat la kaskasian ma’y masiken”, “on a tua” ebat da met ira may oalan mantotongtong ed yoronga’y garita “anto yan ugaoan, ag abangatan!” Nen nadngel ton may ugao abaingan a toloy kanian kuan tod ama to “ama siki pa lad dia'y onkabayo ay!” Kanian si ama so simmalat ya kimmabayo’d dueg, si ugao balet so anengteng na pagura’y dueg. Nen kasabi da’d onsublay ya Bario, akiinom ira’d sakey ya akaulao ya onaasul ed bobon; kabebekta kua’y akulao ed samay masiken “ ay kuya, ag mo ta kaskasian ta’y ugao ay, ta sika lainge’y manluglugan ed satay dueg?” Ag akasel si masiken- immepas a tampol lapud baing to. Nannengnengan ira’y san-ama tan natungtongan dan ag la ra onkakabayo’d dueg pian anggapo’y nibaga da ray totoo. Kaliko ra’d sakey a lansangan, alabasan da ray mantatanem na pising ed inaoang. Kua’y sakey ed kaiba to “nengneng mo pa ra may san-ama, anta araodaoi nanlapuan da, ag ira limmugan ed dueg da”, “papakilen da labat la’y lamalaman da” kua’y sakey met insan ira unelek. Diad omman a bekta, nantongtong lamet so san-ama, kuan da “agay met la ra yan totoo, ag mo laingen amta so gaoaen mo”. . . Nen onsabi la ra’d samput a Barion capeten to lay baley, malikeliket so san-aman akakabayo’d dueg; manngisngisio so masiken; samay ugao met tangay-tangay ed saray karakel a bungay pantol ya nalabasan da; sangka-egnaan to’y ikol na dueg tan isipsiplat to’d bitking ton dapuay apangat. Nen nabantag da lay torre’y simbaan, oalay binmeltang ya masiken ed dalan da. Uban la'y ami’y buek to tan kerengkereng lan manakar ya ibabasbas to’y tayukor to. Et no akin met ya ngoro-ngoro. . .kuanto, “aay! Duma lan talaga’y tiempo natan, maruksa la ran talaga’y totoo, nengneng yo pa ra yan sanama ay, ag da labat la kinasia’y dueg da. . . ni, manponges la’y dueg ed kesao to. . .aaay!” peyeng-peyeng so masiken. Nannengnengan so san-ama, kuay ama “ay anako, no onia lan onia naambagel ak la amo!” Kanyan nen timatdang ira’d baley, sinakbat da lay dueg!. . .domakitot ira ta ambelabelat imay dueg. Nen anengneng iray totoo’d baley, manelek ira “agi, niman la ray ambagel ya san-ama” kiarakak iray arum “sinakbat da lainge’y dueg da!!” Elek a pinasya. . . lapud baing da’y san-ama, anempet la ran paoypaoy ta ag da la anonotan ya ilako’y dueg da!
Vida
Vida nen Maria Magsano

Say baley na Lingayen napnek na liga tan sayaksak nen kuay agew ya onbalatabat ed sakey ya kabuasan ed bolay Enero, visperas na fiestay baley. Sayan agew ed poloy Filipinas, onung na abangonan ya kagagawa a nanlapud saray inmonan ateng tayo, nayarian tin ipangta so kaabigan tin manangkaili, balet ta ugalin ipasen day arum ya pasirayew labat ed kaparan too ya aliwan peteg ya tanday kabaleg na linawa tan puson mamarawes ed siopa Kaman ya nibalon mifiesta. No say sakey ya ag kadalaan et panduaruaan toyan ugali, paakar yod sakey a fiesta y baley may barrio t apian nanengneng tan naimatonan to so panangkaili rad sikato ya no nayari ngalngali ra seksekey bitoka ya angad kolokolong to. Arum ed saray bibirbiren ya atagey ya aral ya kaagian tayo ipapasen day a sayan ujgali tin nailuaman so sakey ed saray sengeg na kapobrean tan irap ed sayan bansa. Napatua may andi yan kuan a, anganko napalabas ni nilasus ya taon insane naekal yad awaray awir tin kagagawa ed saray inmonan lapuan tiran at-ateng.

Diad Libsong, uman asinger ed baley na Lingayen diad utel na kompog day caniogan ya anggapoy paga ran natumba ed anggan anton biskeg na dagem, walan a katalindeg ed silong na bolobolong ya mapanaspas no onsibok so dagem na amiyan ya manlapud dayat na Lingayen so sakey ya abong a baleg, abeba, maalindaway, malinis tan nengneng toy nanpanaon la ed kabayag, tan sikatoy pinagkaariray amin ya abong ed saman ya simpok. Walan manaayam ed mapayapan loob to so sakey a marikit ya limgas to ag makabuek ya singa sakey ya bilay ed saray estorias ya nababasa, no ag diad kasimpitay makaroyroyon kaabigan to. Diad antikey ya salita, saray kakaaro to, Vida so pantatawag dad sikato, ngaran ya pinili laki tod ina ya say talos to so sikato naani “bilay” na pulin sengueg to.

Sat dalem tonian abong so kapegleyay walan arlong to. Walay pigaran yorongan ton narra ya singa ra balon naynay ed kapoponosanan dan inagew-agew na lupot ya binasaay petroleo, walay sakey ya baleg a nengnengay horas ya akapeket ed dingding tan diad leksab to so sakey ya piano a nanlapud Alemania. Sikatoyan piano ya andi inkera tan diad dilin abay to so angeselan na ina nen Vida ed panganko toy imparongtal ya aro na sakey a walay betang a sondalo nen Revolucion. Saksakey ya anak nen Capitan Don Lorenzo Solis tan Capitana Dona Josefa Sangalang, saray laki tan bai na bilay na sayan tongtong. Sikatoya so antikey ya awaran tonian abong ya nianakan nen Vida.

Ompawil iti natan lamet ed samay fiestay baley. Marakep tan masaya ya tua so impamalabas da, saray sankaili amawil irad kabalbaleyan day a napno ray ambabangil ya natongtong da. Walay sakey ed saraya balet so ag ni pinmawil tan agto labay no nayari so miolup ed saray kakaaro to ed anggan iner ya laen da. Ugaw-ugawen met nin balon-laki, noble tan mabinta so indengan to, ankabli ray ugagep tod bilay tan say sankatagian ya pilalek to so say pakasabi tod maliket tan mareen ya panamaley. Sakey a enginiero tan nianak ed baley na Alaminos, “ciudad ed dapit sagur na Lugar Pangasinan ya kuanen Presidente Quezon nen aminsan ya nakar to yan pasen.

Say agew ya pikasakey tod si Vida so namasingger la, tan diad saya, mapanaynay ya onsabid kalakal tan linawa to so kaganoan to la komon nian kanunotan ta pian wala lan makatempey na saray erermen tan gonigoy kabokoran. Sayagew, singa panaon so aliling dad sikato. Sinambaan to so pamaliket tan pi-ando lawas na panangaro to ed si Vida.

Samay reloj ed dingding n alas cinco ed ngarem nen natalineng nen Vida so tanol na sapatos ya ombabalitang ed takayan tan sinmalat so toktok ed kapot na wangalan. Ang gapoy onkitakitaw diad pigaran segundos. Kabekta nangel ya sinmoblay so ngayengey napakaskasin voces ya itatareren toy tambayo, “Maria Clara.” Say toktok so tinmobat, tan nankalkalna ya inlokas nen Vida so puerta. Siopa kasi so wadman? Akin kasi et puso toy atalagnaw tan paruk toy ngalngalin pekdaken toy pagew to! Akin kasi ray aping to et binmalanga tan saray amta to so malikeliket, saray bibil toy napnoy agnibalikas ya pakelaw tan gayaga? Siopay ag manisia ya say mangaro tan inaro et sikatoy sankabalgan ya liket diad bilay. Bukot na ambagel anganko so onsungpa pa lagi ed sayan pananisia.

Inderew toy lima to nen Vida ed si Mario ya tanday liket tod inpakapannengneng da. Sininkat tan minesmes nen sakey ed sanduan limato, insan to inkalkalnan inasingger ed bibil tora t apian niter to may quan day a pinagkatanday panangaron ipaparok na puso. Ag iran dua akasel ya tampol; say puso ran napnoy liket tan anggapoy lugar na anton salita. Say mata ra balet so nanabet; tan diad inpakapanabet da, say puso ray nantalusan tan akapansalita ed salitan bukor na saray duaran manaarowan so makaamta. Nankalkalna ran amaarap ed abay ton may piano tan say karakpay panaon so sikaran bokbukor so akankien ed sman ya igsa.

“Amtak ya onsabi ka,” kuanen Vida ya inmona, “kanian inparaan kon inian yank awes ya inter mod siak nen kaonoran ya inkianak ko. Labay moy inkagawa to?”

“Labay ko? Masoluk nen say isip mo, marakerakep tan inangaangay mo, singak nengnengnengen so itchoray talintaom no nasabilay agew ya itoon kod olom so balanget na amputi ran bulaklak ya tanday panlaktip na puso tan kamarerua tan dua t apian saksakey so iparok tan ilinawa ra,” kuanen Mario ya napnoy voces toy tamuy tan kaulimikan, say lupa toy alimbos na liket tan gayagay onpepelnak ya balon bilay, “Anto balet kasi so liknaan mo? Labay ko mett ya kabaten.” Tinmonda ed pansasalita to tan aalagden toy Vida ya onebat, tan nen anggapoy naalagar ton ebat tinampol ton intobat so pansasalita to. “Mapanaynay kon omamengen so panbilay ta naanin dua, tan ay, Vida, ngalngalin agko la nisongdo so pannununot ko. Liliknaen ko ya manbilayak ya andi angga ya mangaro ed sika, sikay inter na Dios ya bilay na bilay ko, panlingkoran ko, amamayoen ko tan kawaloen kod angaay nayarian ko.”

Inalis tod arap na mata to ya agano nen leleg ton manaalagar na ebat nen Vida, balet nen pawilen ton lingisen. Nikelawan nen walan anengneng to ta samay mabilay a talintao ya maligliga, bigla nagmaliw ya singa “Madre Dolorosa” ya mata toy asebseban ya tampol na layap ya mandarlang ya gayagad kamareua to. Sininkat to ray lima nen Vida, binenbenan to ran mapeget ed dalem na lima ton dili tan kekerewen ton pikakasi ya sikato komoy perdonaen to no kasalanan to kasi may inpambaga toy petepeteg ya liliknaen to.

“Ah, Vida, Vida ya bilay an bilay ko,” inkuan ton nanbalikas lamet, “antoy ginawak ya akasengeg na ontan lan pannangis mo? Oniarin sikatotay bales na abayag lan ogagep ko ya sikay kien kon bokbokor tan mablin kapisag na laman tan kamareruak?”

Lalon pinmalaloy pansibsibek nen Vida, tan lapud ag to ra naokpos so lima to ran nipangaw ed saray lima nen inaro ton Mario, agto naponasay lua to ran aamesen day sanduan aping to. Nen agla makanonoy liknaan ton nalalames na mapalalon gonigoy loob to, alopbob ed dilin panytodyodrongan to, say mata to ray kinmopit, pagew toy manbanlayon ya singa binel day daloyon ed makibual ya dayat.

Inmalagey si Mario tan say sanduan taklay toy inlakap tod duan takeb nen Vida, pinonasan to ray lua to, tan sinarel to ya anggad inkaimasmasan to, tan inpakalikna to ya s ay oloto et walan inmobong ya singa manok ed paggew nen inaroto. Inangoban ta ray gamet nen Vida ya sinansakey, balet agto nanpakpelan ya sinali a inangobad bibil tora ta anggaman amtato ya say angob ya inalad limot et makapalikliket met no mamnisan, balet ta diad sakey a makalakal tan mabintan bii anggapoy kana to no ag sakey lambengat ya gawan makabos tan mauges ya inanamotan. Bang say ginawato laingen so say maoyamon pangokoyong to dia ed mangasamit iran balikas, tan pikakasi ya sikato la komoy onsalita.

Linmimatay Vida tan tampol ya inmikban ed samay duaran taklay ya aliling day mangiaagel ed kaatapan to. Sinakoban toy lupa to na sanduan limato tan nannunnunot ya agano. Pinaulianan nen Mario, tan banbantayan to lambengat ya andi mogmon inbaga to ya anggad impanbalikas nen Vida na pigaran apoltot ya salita ed pangekerew toy pangitepel nen Mario ed sikato ed walan apatnag toran kakapoyan to. Kayari ton nansalita, iniorong to, inosdong toray matato, tan alay pakaskasi tan makatenieg na liknaan ya awawey to.

Nen kapanemet toy panolito ton naplag ed tabla, si Mario pinmawil ed yorongan to tan tinepettan toy onia, “Vida, por Dios, antoy sinmabid sika ya akin et siak so inpanimaton mo nian gonigon ya agko natalusan, tan siak so inpagmaliw ton sankaermenan ya too natan? Ipangasim komon ya isalaysay ed siak no wala bilang so akasengeg ya mamilit ed sika ed pagbabawim na sipasipan morad siak. Ag oniarin isiblet mod siak yan kasangpotan ya kerew ko.”

Agton siansia ni makasel nen Vida tan ngalngalni agto inengneng iray mata to ed si Mario ya inaro to. Siopay makapangibaga ya diad maligligaan inpakapannengneng da, impakagamgam day pirawat dan makapantuyaw tan diad liket dan agnasabsabaan ed magano lan pakarapat day gegemtan dan magmaliw ya saksakey ira ed puso tan kamarerua, et onmay asabiran kipapasen? Agay lan tuay inkalamang na panaon! Tan makapasigsinagem ya karuksaan to no maminsan! Bulaklak na gayaga, no sikay nitaktakatak ed pasen ya dalanen, itan met lan ontombok ya ontobo so sabit na ermen ya manorok na kasalian ni no kuan mi lan ompawil. Balet kaaron bomabasa, agmo lilingwanan net balet ta diad kayari siplog na baleg ya dagen, ontombok so mareereen ya panaon, tan diad beneg na makapal ya lurem wadmay managaag ya agew.

Ngalngalin agla nisongdo nen Mario so onman ya kipapasen dan dua. Sinmabid sikato so panayakop ton lakapen iman ya magapil tan napnoy ermen ya talintao, tan yangob tod lupan names na lua tan maimpis iran bibil to, balet ta tampol met ya anonotan to ya sarayan gawa marapit malaverden kabibilaay; tan diad awaray peteg ya ugali Filipino, agmakana tan sungpan tuloy ed ugali mabintan awey tan pitotoo. Diad karaklan, say angoban ya nagawad saray duaran maarowan ya agni kinasal so sakey ay binayes ya ugali lambengat ed saray bansa ed biek taew.

Si Mario tipoy lakin mareen, malabid kagagawan abangonay daiset, aliwan maagap ya linawa ya singa saray arum ya lalaki. Ag maliket ed saray kagagalaw tan kakikiwi ray bibiid arum ya nacion, mapeget so panangaro to ed abangonan iran ugali dilin kabansaan to. Diad bii labay to lawas so yanon panangawes, pitotoo, kagagallaw tan kakaawey, kagula to ray konkonwaarin [KULANG PA ITO]

Singa atenieg iray likknaan nen Mario, balet ta lapud pilit ton makapikabat na satan a toon inaro nen Vida, indeen ton tampol tan ag inmesel.

“Amin pigapiga ya ginapoan kon ibagad sika so apalabas lan inpanbilay ko, balet ta baaten moak met lan baaten, tan inkuan mo ya say apalabas so apalabas la tan anggapoy biang dad natan tan arapen ya bilay, ta aliling day ikonfesar ed sika so agawadsiak antes ya idago moak ed altar ya kapisag na pusom tan kamareruam ya anggad angga.”

Lapud say isip nen Mario so anggapo ni akaonan angiteran toy puso to no agto book, singa sinmabi duarua to. Singa to nengnengnengen natan ya si inaro to so walalan akaimeng nen saman ed taklay na sakey a laki, tan sa may bibil ya agto atrivien ya diwiten so inangoban lan aminpigapiga na bibil na sakey a manangaro. Say mansasbon pirawat ed sikato ya tekmelan to komon itan ya laki, saray lima to inelet to ran inpanmesmesan. Kabekta apapa toy petang na liknaan ton dili tan inkuan ton nantepet ed Vida, “Siopa tan ya laki so inarom nen saman? Ipangasim pan isalaysay ed siak ya amin so nipaakar ed sikato.”

“Anak na toon kabkabosol nen amak. A kapanabet kami ya amin pinsan ed sakey a baile tan sikato met lamay kasangpotan. No panoy inpakapanarowan min tamtampol so anggapoy mikabat ni say siak ya dili. Naplag so onman lan inpangaro tod siak ed samay pasen ya akanengnengean tod siak tan ontan komet. Nanlapud saman ya impakapanabet tan impa-kapannengnengan mi bokor na maamoamot ya sulatan mi so pakapankakabatan mi ya anggad impakasingkat nen amak na sakey a sulat ko ed sakey ya agew tan sikato met lamay impangiakar ton tampol ed siak ed sakey a colegio ray bibii ed Ibali tan niarawiak ed amin yua kabkabat ko. Nen si Pepe, sikatoyay ngaran to, akabatan toy asungpalan ko, nila ton agto nanangananganan si amak tan pasooten ton mapilit ya amtaen ed sikato so akasengeg. Apatey lawari nen amak ed gaway petang na oolu to noag asambot a asinkat na sakey ya manaayam ed sikami may sablin isigbat to lawari ed sikato. Andi talaw tan takut, agto inmalis ed arap nen amak ya anggad agto ya nibalikas iran salita, ‘Masiken ka la natan balet agmo niburi ya enn wala ka met ed kaugawan ya singa say siak, apalabas mo met yan liknaan ya singa say liknaan ko met natan. No kabosol moy amak nen saman tan natan, akin et lanoren mon manliknay irap so anak mo tan anak ton man ya kabosol mo? Lakiak tan say mundo maawang lawas ya panakarakaran ko ya pangitaligaygay irap tan sakit na sugat ya intilak mod pusok. Isambak ya say anak mo anggapoy pandeen na kalakal to ya anggad makaromog na lakin mangawit ed sikatod altar tan kienen ton kapisag na puso, laman tan kamarerua to.’ Ag akasel si amak tan ag akagalaw ya abayag a singa pinekpek na ambelat ya kiew. Nila toak ya tampol nen amak ed kawalaan ko tan siak so binilin ton maong tan tinempey toy agolon liknaan tan kalakal ko. Insipan ton iter ed siak ya ami labay tan nakaokulan ko dapot ilingwan koy Pepe. Impasambaan to met ed siak ya anggan sikami ya duan bokor nen Pepe so natilak ya manaltalindeg ed mundo, so agkon balut onaboloy ya miasawad sikato. Ugawak nin tultuloy ta mikalkalabinlimak, tan lapud niiluamak ed kabibilay ya walad inumay tan pankanawnawa, mainumay towak ya apaonor ed sayan kerew to. Nanlapud saman singa agko amtay petepeteg ya kareenan ya anggaman inatey si Pepe ed estrangero nen apalabas so pigaray taon, ya anggad agko pakapangibagad sikan amin nian aparalan kod bilay, ta inememan koyad dalem na pusok ya maomaong ya anggaman sika lay inarok.”

“Akin ey, Vida?” kuay Mario’n nantepet.

“Lapud diad pikakabat kon peteg ed kabaleg na panangarom ed siak, singak likliknaen ya agak onnepeg ed satan ya arom ta lapud asalik so angaro lan aminsan nen agak ni akasabid wangalay pusom.” Sinaltan toy daiset so yorung to, inkuan to lamet ya nanolit, “Mario, iter kod sikan dildili so pankanawnawa ya gawaen mo so labay mon kasungpalan ko natan ta nibagak lad sika so maamoamot ya secretok ya inatol kon masimoon ed pagew ko ya pigapigay taon. No walad nunot mo so pangikaindan mod siak tan pangisalat mo lad siak ed arum ya bin onnepeg ya maong ed sika nen say siak, walad sika tan ya pankanawnawa tan ekalen mo lay nilawan mon linawa ya siak wari apilim ya katangbayan mod bilay aya. Say arom ya niter tan nitilak mo lad siak ya napnoy katooran, lingkor tan katuaan so sikato lay pinagka ligliwak ed kabokoran no naandi kalan ligliwak ed bilay ko.”

Si Mario tampol ya alimbos na liknaan ya agto nabenbenan. Alingwana to lay dilin inkasikato tan say dilin kasimpitay awey tan pitotoo to, inmalagey tan pinonggos toy Vida na dili rran taklay to, inangoban tod bibil ya ago to la nananganganan tan sikato met so onaonan inpakagawato, tan inolitolit ton inbagad sikato so saray priawat ton abayag lan panaon ya ipaamta ed sikato.

“Vida, inaro takad amiamin day bii diad mundo ya anggan antoy Agawam o agawad sika. Sikay kien ko ya arowen, amamayoween, panlingkoran tan kayamanan ko natan, naani tan andi angga.” Kuan nen Mario.

Nen asabin apalabas so taloran samba, Vida tan si Mario nankasal irad simbaan ya walaran akaimatoy kakaaro kakanayon tan kagkabat na familia ran dua. Samay abong ya nianakan nen Vida nagmaliwan toy nanaabetan day amin ya bibirbiren ya buleg na Lingayen tan Alaminos tan kangaranan dan ami insulat ed Society page na Tribune.

Kayari bansal, samay “confesion” nen Vida so aminpinsan ya alingwanan dan dua, tan say walad nunod a lambengat so say inpakagamor day pirawrawat dan nasabi ya andi arum no agsa lanti panbilay dad kareenan tan gayaga.